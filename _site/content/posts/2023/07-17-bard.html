<p>Nem érdekel annyira a mesterséges intelligencia, mint amennyire illik képben lennem vele munkámból fakadóan, és ennek elsődleges oka az, hogy meglátásom szerint egy nagyságrenddel több megkérdőjelezhető hatású, egész társadalmat érintő újdonságot hoz az egyértelműen pozitiv változásokhoz képest. A héten megérkezett Európába, így Magyarországra is <a href="https://bard.google.com">Bard</a>, a Google ChatGPT-kihívója.</p>

<p>Három részben megalapozatlan megállapításom van nagyjából tíz perc használat után, amely leginkább gondolatébresztőként funkcionál saját magam számára is:</p>

<ul>
  <li>
    <p>A <strong>magyar nyelv támogatása sokkal gyengébb</strong> a ChatGPT 3-as modelljéhez képest is. A Google lassan 30 éves keresési / crawling tapasztalatai alapján előzetesen azt feltételeztem volna, hogy egy hatalmas tanulási csomagot, releváns mintát tudtak az algoritmusnak odaadni úgy, hogy ezek jelentős része igényes, natív beszélők által írt, közel tökéletes nyelvi alap lehet.</p>
  </li>
  <li>
    <p>A Google azt állítja, hogy a szöveges tanuláson túl keresési eredményekre is alapoz, és az ottani adathalmazt is képest használni. Ez egy újszerűnek tűnő dolog, és bár nem mondják ki, de mintha ezzel behoznák középtávon legalábbis a <strong>faktuális információkat</strong> a generatív (pl. szövegképzés) funkciók mellé. Ehhez képest a tapasztalatom az, hogy ugyanúgy nem tud összeadni ma még két egyjegyű számot, tehát ez vélhetően még nagyon gyerekcipőben járhat.</p>
  </li>
  <li>
    <p>Ezekből pedig következik a harmadik megállapítás: a Google a közösségi médiás lemaradása és vergődése óta (ki emlékszik még a Google Plusra – ugye hogy senki) most van leginkább lemaradva a konkurenciától, és ha itt nem sikerül felzárkózni az elsősorban Microsoft nevével fémjelzett OpenAI-hoz, akkor az az elsődleges pénzkereseti csatornáját, az internetes <strong>hirdetési szegmenst is közvetlenül érinteni fogja</strong>. Számukra a veszély valós és aktuális, nem csoda, hogy a Google nem engedheti, és nem is engedi meg magának, hogy kívülről nézze az AI térnyerését.</p>
  </li>
</ul>

<p>Egyáltalán nem lennék meglepve, ha két éven belül Google-ék behoznák az elmaradást, és őszintén szólva én erre is fogadnék, ha valaki fegyvert fogna a fejemhez. Meglátjuk.</p>
