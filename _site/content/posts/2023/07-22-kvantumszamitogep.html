<p>A napokban ismét <a href="https://www.sciencealert.com/google-quantum-computer-is-47-years-faster-than-1-supercomputer">szóba került</a> a Google Quantum számítógépe, és azzal a hangzatos szöveggel <em>reklámozzák</em>, hogy az eddig 47 évig tartó számítást szinte azonnalivá teszi. Tudjuk, hogy az aszimmetrikus kulcsú titkosítások, amivel többek között a szimmetrikus titkosításokhoz történő kulcscsere (pl. Diffie-Hellman) is történik, teljesen ellehetetlenülne, ha egy kellően erős kvantumszámítógépet tudnánk építeni, és ezzel a jelenleg interneten használt kriptográfiai eljátrások, banki titkosítások, stb. törhetővé válnának. Aki erről bővebben szeretne olvasni, annak érdemes <a href="https://en.wikipedia.org/wiki/Shor%27s_algorithm">Shor algoritmusa</a>, illetve a nagy számok prímtényezőkre bontása körül olvasgatni, mivel ez utóbbi az <a href="https://en.wikipedia.org/wiki/Public-key_cryptography">aszimmetrikus titkosítás</a> magja. Ennek biztonsága jelenleg azon alapszik, hogy nem lehet “könnyedén” megmondani egy nagy számról, hogy mik a prímosztói, ellenben Shor képes polinomiális időben (értsd: gyorsan) megtenni ezt kvantumtérben.</p>

<p>A Google például már egy ideje nagy erőkkel <a href="https://cloud.google.com/blog/products/identity-security/how-google-is-preparing-for-a-post-quantum-world">dolgozik</a> a kvantumszámítógép utáni titkosítási eljárásokon (<em>PQC – post-quantum cryptography</em>), amire vélhetően belátható időn belül át kell majd állnia mindenkinek, aki az ügyfeleivel megfelelően biztonságos csatornán akar kommunikálni.</p>
