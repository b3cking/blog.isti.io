<p>A kilencvenes évek közepén hallottam először <a href="https://en.wikipedia.org/wiki/Kevin_Mitnick">Kevin Mitnickről</a> még kisgyerekként, majd kicsivel később ítélték öt év letöltendő börtönre számítógépes betörésekért és egyéb megtévesztésekért. Nagyjából ekkor kezdett el ráébredni a <em>világ</em>, hogy az internet tömeges elterjedésének kapujában egyrészt sokkal szigorúbban kell szabályozni, másrészt szankcionálni az online teret. Furcsának tűnt, hogy valakit fegyveres rablással megegyező keménységgel kezelnek, legalábbis ami a büntetési tételt illeti. Ezt követően Mitnick nagyvállalati tanácsadó és előadó lett, évtizedeken keresztül segítette tudásával a vállalatokat és az internet biztonságosabbá tételét, megtestesítve ezzel a klasszikus mondást: <em>rablóból lesz a legjobb pandúr</em>.</p>

<p><img src="../images/kevinmitnick.jpg" alt="Kevin Mitnick" /></p>

<p>A szakma egyik nem elhanyagolható szelete szerint Mitnick nem is volt igazán hacker, mert főleg <em>social engineering</em> vonalon mozgott, mások ezzel ellentétben igazi ikonként, hősként tekintenek rá. Nem tisztem eldönteni a kérdést, de az biztos, hogy engem mindenképp inspirált arra, hogy a biztonságtechnikai vonalon képezzem magam. Nagyjából 11-12 éves lehettem 1998-1999 környékén, amikor az első ezirányú könyvemet beszereztem (Thomas Vosseberg: <a href="https://moly.hu/konyvek/thomas-vosseberg-hacker-kezikonyv">Hacker kézikönyv</a>), amelyet aztán a PHP4 megtanulása követett szintén nyomtatott formátumra támaszkodva. Máig emlékszem, hogy mennyire szépen kiegészítette egymást a két téma, és mekkora reveláció volt az SQL injectiont védekezői és támadói oldalról egyaránt látni. Ma már szinte nem IT-s szakemberként is illik ismerni az injection-öket, de akkor azért még más világ volt. Bár végül úgy alakult az élet, hogy az IT ezen szeletét csak súroltam munka kapcsán és más domainekre fókuszáltam, de az érdeklődés mai napig megmaradt: Tryhackme-n több mint egy évig <a href="https://tryhackme.com/p/b3ck">tanultam</a> különböző technikákat, letettem egy CEH-vizsgát, szerveztem oktatásokat a cégben, hogy a fejlesztőink a támadó oldalról is lássák a kockázatokat. Meggyőződésem, hogy a fentiek kialakulásában nagy szerepe volt Kevin Mitnicknek is azzal a néhány kezdeti impulzussal és a környezetében található izgalmakkal. Ciki, hogy kvázi egy bűnöző inspirált a tanulásra és a jobbá válásra? Talán. Döntsétek el ti.</p>

<p>RIP Kevin Mitnick.</p>
