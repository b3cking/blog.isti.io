---
title: Oppenheimer
date: 2023-08-04
author: Isti
description: Az Oppenheimer filmről.
---
![Oppenheimer, Cillian Murphy](../images/oppenheimer.jpg "Forrás: Universal Pictures")

Viszonylag sokat beszéltünk az [adásban](https://kultursufni.hu/2023/08/03/oppenheimer-es-a-nemespenesz/) is [erről a filmről](https://www.imdb.com/title/tt15398776/), akit mélyebben érdekel, hallgasson bele. Most csak néhány gondolatot emelnék ki, természetesen spoilerek nélkül:

- Christopher Nolan egyértelművé teszi, hogy vannak olyan témák, amivel tudja, hogy kellene foglalkoznia, de nem érdekli, ezért nem is megy bele ezekbe (néhány másodperces, sehova mutató snittekkel elintézi pl. a múltidézést, almamérgezést, stb.)
- A casting az utóbbi évek legjobbja, Cillian Murphynél nincs jobb választás a címszerepre, de a többiek is kiválóak. 
- Robert Downey Jr. elmaszkírozása önmagában is díjat érdemel.
- A vállalkozás nagyságát és az elköteleződést mutatja, hogy korunk egyik legjobb és legkeresettebb színésze, Rami Malek elvállalt egy ötperces mellékszerepet (a teljes igazsághoz hozzátartozik, hogy a történet szempontjából komoly jelentősége van).
- A három órás film kifejezetten hosszú, ennek megfelelően pl. egy idegösszeroppanást talán jobban ki lehetett volna bontani egy hirtelen jött 30 másodperces jelenetnél, ami sehova nem vezet.
- A történet adott, viszont az utolsó mondatokkal sikerült még egyet csavarni a dolgokon.
- Kifejezetten jól jeleníti meg a film a kortárs nagy fizikusokat és azok kapcsolatát, de számomra hiányzott a nullánál több fizikai tartalom, akár valamilyen kommersz módon leegyszerűsítve, hogy érződjön, itt valami alapvetően új, kifejezetten nehéz dolog készült el – persze ezt más aspektusból azért láttatja.
- Remek párbeszédeket láthatunk, egyik kedvencem: "*Hogy lehet ez?*" (ti. hogy a fény részecske- és hullámtermészetű is) – "*Nem lehet.*" – "*Úgy van, nem lehet, de mégis így van.*" Ez a rövid szóváltás az elején előrevetíti a lehetetlennek gondolt elemek és a láncreakció létrehozhatóságát.
- A Trinity-teszt filmes megjelenítése példátlanul erős, vélhetően oktatni fogják a használt megoldásokat és azok hatását rendezői szakokon.
- Fenntartja a feszültséget, és az idősíkok közötti mozgással az agyunk folyamatos fókuszát is igényli.

Összességében ez egy nem hibátlan, de renkdívüli, és le merem írni: *csodálatos* film, amelyet egyszerűen bűn lenne kihagyni.
