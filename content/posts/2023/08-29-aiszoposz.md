---
title: Aiszoposz
date: 2023-08-29
author: Isti
description: Áramügyek.
---
Hősünk ***2022***. augusztus 22-én küld egy kérést az áramszolgáltatójának, hogy mi történik a napelemes rendszerben használt inverter meghibásodása és esetleges cseréje esetén a kiserőmű korábbi jóváhagyásával. Érvényben marad, ha azonos teljesítményű eszköz kerül a helyére, vagy a gyártmánynak, estleg a típusnak is meg kell egyezni? Esetleg a gyári számra adják a jóváhagyást? Megannyi megválaszolatlan kérdés.

Hősünk a válaszát megkapta vala, Jézus Krisztus születését követő ***2023***. év augusztusának 29. napján, tehát alig több mint egy év elteltével. A vállalt reakcióidő a miheztartás végett 30 nap, de ennek betartását ilyen piszlicsáré ügyben nyilvánvalóan senki nem várhatja el abban az országban, ahol emberek tömege vár cca. 3-12 hónapot az új házuk átadására kizárólag mérőóra hiánya miatt. A tanulságot ebből a meséből maximum Ezópusz mester tudná levonni, ami valami olyasmi lehetne, hogy a monopol helyzet bizony *kemény* szituációkat tud eredményezni a gazdaságban.

Függöny.

---

Ha valaki a lényegi rész miatt jött volna, akkor álljon itt a válasz releváns része is, hiszen kegyes urak vagyunk:

>Amennyiben egy HMKE rendszer létesítésre került az invertert meghibásodás esetén lehet cserélni. Fontos, hogy bizonyos feltételeknek megfeleljen. Az eredeti inverterrel megegyező teljesítményű és fázisszámú készülék kerüljön felszerelésre, ebben az esetben új igénybejelentés nem szükséges, viszont csatlakozási dokumentáció kivonatot kell készíteni az új inverterrel. Ha megérkezett a csatlakozási dokumnetáció jóváhagyás [*a fenti válaszidőből azért már sejthetjük, hogy ennek megérkeztéig vélhetően nem érdemes féllábon állni* – *yours truly*] válasz utána a következő lépés a készre jelentés, melyhez már nem szűkséges az első felülvizsgálati jegyzőkönyv csatolása.
