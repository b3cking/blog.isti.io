---
title: Pénzt csinálni
date: 2023-07-21
author: Isti
description: Pénzkereset.
---
Hallgattam egy előadást valamelyik nap azzal kapcsolatban, hogy az emberek Magyarországon az átlagnál nagyobb jelentőséget tulajdonítanak a rajtuk látszólag kívül álló dolgoknak, illetve könnyen jutnak arra a következtetésre, hogy **az életük irányítása nem a saját kezükben van**. Azt gondolom, hogy több hatás ér itt össze: 20. század szocializmusa és *atyáskodása*, ügyeskedés évtizedeken keresztül, fusi, stb. Van viszont egy messzebbre visszanyúló, nyelv alapú különbség is sok más fejlett országokhoz képest, nézzük csak melyik nemzet hogyan *keres* pénzt!

Az angolok ugye *kiérdemlik* (earn money), az amerikaiak ehhez képest *csinálják* (make money), Németországban *megszolgálják* (Geld verdienen), franciák *elnyerik* (gagner l’argent). Mindenhol valamilyen cselekvés vagy pozitív élmény kötődik a pénzhez, ehhez képest mi Magyarországon keressük, amiben benne van egy vagy-lesz-vagy-nem faktor, mintha nem is igazán rajtunk múlna. Keressük, persze, na de találunk is?

Sok neurolingivisztikával foglalkozó kutatás foglalkozik a nyelv gondolkodásra gyakorolt hatásával ilyen szempontból is, kíváncsi lennék, hogy ez pl. milyen módon befolyásolja a magyar kultúrát és honnan jön eredeztethető.
